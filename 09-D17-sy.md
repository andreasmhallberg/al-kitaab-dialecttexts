---
title: 9-D17-Sy
lang: ar
header-includes:
  - \frenchspacing
  - \newfontfamily\arabicfont[Script=Arabic, Scale=1.4]{Scheherazade}
---

\Large



أ - شو؟ خير؟ لِوين رايحة؟

ب - رايحين أنا وسَلمى نْتغدّى بالمطعم. بعدين رَح اروح عالمول نعمل شوية شوبينغ.

أ - إيه؟ وأنا؟ 

ب - إنتَ شُو؟ إنت قاعِد بالبيت عم تقرأ جريدتَك وتشرب قهوتك وتشتغل. دائماً بْتقِللِي إنَّك مشغول وما عندك وقت تِطلَع معي. فأَحْسَن شي إني أَطْلَع مع رفقاتي. 
 
أ - يا سلام! وأَيْمتى رَح تِرجَعي؟ 

ب - بعد الضُّهر. حَوالي الساعة أربعة، أربعة ونُصّ، هِيك شي.

أ - وإبنِك مروان؟

ب - مروان راح عالنادي هو ورفقاته. يِلعبوا فوتبول وما رَح يِرجَع قبل المسا.

أ - والغدا؟

ب - إذا جِعتْ في أكل من مْبارِح وفي مايكروايف.

أ - يعني أنا رح أكون لِحالي بالبيت كِلّ اليوم؟

ب - إيه حبيبي. مِنشان تعرِف تشتغل منيح. يلا، بدَّك شي؟

أ - لاء، سلامتِك.

ب - باي.

أ - ااااه! واللهِ ما بَعرِف كيف بدي اعيش مع هالمرة. ما بعرِف شو بدي أعمل معها. إذا ما اشتغلتْ كتير بتقِللي حبيبي، بدنا مصاري. وإذا اشتغلتْ كتير بتقللي ما عندَك وقت تطلع معي. الله يساعدني عليها. 
